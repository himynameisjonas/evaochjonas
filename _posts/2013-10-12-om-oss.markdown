---
layout: post
title: Om oss
published: true
---

Vi träffades för första gången på en fest under gymnasietiden. Efter en kort romans på några månader, där Eva mest läste Harry Potter och Jonas satt inne på internetforumet skunk.nu, så beslutade vi oss för att bara vara vänner istället.

Under ca fem års tid stöttade vi varandra under nya kärlekar, brustna hjärtan, skratt och gråt. Det var först när vi blev kombos som vi båda började inse, om än lite förvirrade, att det nog var något mer än bara vänskap i luften. Vi gick in i ett kärleksförhållande med mottot, det får bära eller brista. Nu fem år senare är vi väldigt tacksamma för att vi vågade ta chansen och följa våra hjärtan den där kalla natten i ett snötäckt Stockholm.

På en promenad hem från ett restaurangbesök den 17 april 2010, ber en nervös Jonas att Eva ska bära hans jacka. Efter att hon först muttrat och sagt att han faktiskt kan bära sin egen jacka, lyckas han tillslut övertala henne. Han ber henne känna efter med handen i jackfickan och när den första chocken hade lagt sig över att finna en ask med en förlovningsring uti, svarade en lycklig Eva bevisligen ja. 

Det här är en liten del utav vår historia tillsammans och nu har vi valt att gifta oss med varandra för att fira vår kärlek. Vi vill gärna dela denna dag med er alla, för att ni är en del utav vår historia. Utan vissa utav er hade vi ju inte blivit födda, fått veta hur jobbiga men underbara syskon kan vara, hur en riktig väns kärlek känns och hur släktband gör att man får många kindnyp på släktkalas men också alltid lika varma kramar. 

Vi hoppas ni vill och kan dela denna dagen med oss också. 
Xoxo
Eva och Jonas 


